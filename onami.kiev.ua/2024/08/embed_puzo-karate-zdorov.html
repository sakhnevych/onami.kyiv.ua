<div class="post">
  <div class="title">
    <a name="4161207190766757514"></a>
    <span class="title">
<h3><a href="./2024/08/puzo-karate-zdorov.html">Про пузо та каратистів</a></h3>
</span>
  </div>
  <div class="entry">
    <p>&nbsp;<br/><span style="white-space-collapse: preserve;">Припущу, що багатьом із вас доводилося бачити майстрів бойових мистецтв із великими пивними животами. Особисто я завжди дивувався цьому феномену. Здавалося б, люди регулярно тренуються, тож чому ж у них з'являється те, що ми називаємо пивним пузом? Та й тіла виглядають, будемо чесні, далеко не такими, щоб сказати: "У здоровому тілі здоровий дух." Ви, напевно, чули ці історії про те, як той чи інший майстер розповідав про те, якій він Був крутий. </span></p><div style="white-space-collapse: preserve;">Виявляється, сюрприз &#8211; тренування по багато годин щодня протягом року, без правильного підходу можуть бути контрпродуктивними. Навіть попри те, що в карате тренування проходять в високому інтенсивному режимі, вони, тим не менш, спалюють не так багато калорій, як нам хотілося б. Крім того, перетренованість також може призвести до проблем зі здоров'ям, і вишенькою на торті стане нездорове харчування, що й призводить до утворення того самого пузика і, як наслідок, до проблем зі здоров'ям. Збільшення часу тренувань не веде до збільшення кількості спалених калорій.

    Будь-який тренер з карате щодня не тільки тренується сам, але й проводить багато годин, тренуючи інших. І це теж нелегка праця. Проте, на жаль, кількість спалених калорій не пропорційна тривалості тренувань. І навіть якщо ви тренуєтеся багато, ці тренування не спалюють багато калорій.

    Давайте тут дещо прояснимо. Напевно, у багатьох із вас вже виникло питання: "До чого тут калорії? Ми ж навчаємося самозахисту." Правильно, але, по-перше, ми обговорюємо так зване "карате-пузо" і причини його появи. По-друге, карате, філософія та здоров'я &#8211; це нероздільні речі, це все називається тим самим словом, яке всі каратисти так люблять &#8211; Шлях (До). Карате &#8211; це життєвий шлях. Неважливо, яким ти був, важливо, який ти зараз. Якщо у тебе чорний пояс, треба відповідати йому. Це шлях, який покликаний робити нас кращими, чи не так?

    А якщо ти не здатен стежити за собою, їсиш без міри, п&#8217;єш, і у свої 40 виглядаєш на 60, то про який шлях і самовдосконалення може йти мова? Хіба було десь хоч в одній книзі чи легенді написано, що чим вищий рівень, тим більше запущеним ти маєш виглядати? Шлях &#8211; це не тільки відвідування спортзалу, але й самодисципліна, відмова від шкідливих звичок, приклад для молодого покоління.

    Подивімось, що кажуть рекомендації спортивної медицини щодо фізичної активності помірної інтенсивності для підтримання здоров'я та зниження ваги:
    - Підтримання та покращення здоров'я: 150 хвилин на тиждень
    - Профілактика набору ваги: від 150 до 250 хвилин на тиждень
    - Клінічно значуща втрата ваги: від 225 до 420 хвилин на тиждень
    - Профілактика набору ваги після зниження ваги: від 200 до 300 хвилин на тиждень

    Середньостатистичний сенсей карате витрачає від 2 до 4 годин на день на викладання в групі та індивідуальні тренування. Ми всі чули дивовижні історії про те, як хтось колись тренувався по 8 годин на день і тому подібне. Таким чином, можна з упевненістю сказати, що час тренувань більшості інструкторів значно перевищує ті самі рекомендовані рівні фізичної активності для підтримання та зниження ваги, які я навів раніше.

    Хтось не полінувався і підрахував, що тренування з карате у середньостатистичної людини спалюють від 400 до 900 калорій на годину, залежно від розміру тіла, рівня інтенсивності та інших параметрів. З огляду на те, скільки часу середньостатистичний сенсей проводить на тренуваннях і яке величезну кількість калорій спалюється за годину, здавалося б, що всі каратисти будуть у чудовій формі. Але ми знаємо, що це не так. Сенсеї з пивними животами зустрічаються набагато частіше, ніж хотілося б, і це відбувається не тому, що вони недостатньо тренуються.

    Однією з головних причин цього явища є просто неймовірна здатність людського організму адаптуватися до підвищених фізичних навантажень шляхом економії енергії та зниження регуляції інших аспектів фізіології. Іншими словами &#8211; адаптація.

    Уявімо, що людина ніколи раніше не займалася карате і вперше прийшла в додзьо. Перше тренування, навіть з урахуванням того, що його будуть жаліти, просто буде бомбічне &#8211; людина повернеться додому фізично й ментально виснажена і, напевно, спалить купу калорій. Це відбувається тому, що ваш мозок зайнятий створенням нових нейронних зв'язків і пошуком нових шляхів для діяльності, які ви раніше ніколи не виконували. І якщо ви ще не в курсі, то ваш мозок споживає багато енергії для виконання таких завдань &#8211; при вазі лише 2% від загальної маси тіла, мозок споживає 20% усіх енергетичних витрат.

    Однак після другого тренування ви почуватиметеся трохи краще, після третього &#8211; ще краще і впевненіше, і так далі. А через кілька місяців ви зможете витримувати такі тренування без особливих проблем. Це добре, але й погано. Добре, тому що ми освоїли безліч технік і вам стало простіше їх виконувати, а також ви стали значно підтягнутішими. Але це погано, якщо ви хочете схуднути, тому що ви більше не будете спалювати стільки калорій, як на початку &#8211; вашому мозку більше не потрібно працювати так інтенсивно, як спочатку. Це називається нейронною ефективністю, оскільки встановлюється певний рівень автоматичних реакцій. Відповідно, загальна кількість енергії, спалюваної за тренування, знижуватиметься, і на певному етапі ви досягнете плато. Це стосується й інших видів фізичної активності, таких як біг чи плавання.

    Якщо у вас немає досвіду бігу, але ви вирішили тренуватися, щоб взяти участь у марафоні, то спочатку калорії будуть спалюватися з шаленою швидкістю. Але через кілька тижнів або місяців ваше тіло адаптується і більше не буде витрачати стільки енергії на виконання одного й того ж завдання. Наприклад, було встановлено, що марафонці спалюють більше калорій на початку забігу, ніж наприкінці. Велика фізична активність у довгостроковій перспективі не означає, що ви будете спалювати більше калорій. Наприклад, читав статтю про плем&#8217;я мисливців-збирачів, що живуть у Танзанії й донині ведуть традиційний спосіб життя. Щоб вижити, їм доводиться щодня полювати та збирати їжу в дикій природі, використовуючи луки та стріли, причому робити це все доводиться на своїх двох. Вони приблизно у 5-10 разів активніші за пересічного жителя західних країн. Однак дослідження показують, що на щоденну діяльність ці люди витрачають приблизно стільки ж калорій, як і середньостатистичний житель Заходу, котрий веде сидячий спосіб життя.

    Підсумок такий &#8211; чим більше ми тренуємося, тим краще наше тіло адаптується до цих навантажень, тим самим знижуючи кількість калорій, що спалюються. І це нормально. Саме так і має працювати наш організм. Зрештою, спроби викладатися на тренуваннях із року в рік, не спостерігаючи результатів, можуть призвести до розчарування. Тому, якщо ви не контролюєте споживання їжі та п'єте спиртні напої, то цілком можете накачати собі той самий карате-живіт.</div>
  </div>
  <div class="post-info">
    8/14/2024 |
  </div>
</div>