<div class="post">
  <div class="title">
    <a name="7942689024405073204"></a>
    <span class="title">
      <h3><a href="./2024/04/karateikobudo-okinawa.html">Окінавське  Карате та Кобудо в сучасному світі</a></h3>
    </span>
  </div>

  <div class="entry">
    <p>Якщо ми уважно подивимося на структуру шкіл традиційного китайського ушу, то виявимо, що це, як правило, комплексні системи, які обов'язково містити техніки роботи зі зброєю і техніки беззбройного бою. "Як правило" тому, що є школи, які навчають тільки збройового бою, тоді як зворотна картина (тільки рукопашні техніки) зустрічається мізерно рідко.</p><p>&nbsp;Окінавське карате, як одна з гілок південнокитайського цюаньфа, є в цьому плані дивовижним винятком, бо техніки рукопашного бою карате та техніки володіння зброєю кобудо - це, на перший погляд, два самостійні напрямки, що представлені власними школами та майстрами. Щасливий виняток - школа Рюей рю, що має у своєму арсеналі розділи Рюей рю карате і Рюей рю кобудо. При цьому практики бойових мистецтв на Окінаві часто поєднують тренування в карате і кобудо, фактично представляючи традицію двох шкіл і будучи послідовниками двох майстрів.</p><p>При цьому кобудо не просто так перекладається як "старе бойове мистецтво". Якщо ми звернемося до небагатих хронік королівства Рюкю, на які посилаються дослідники карате, то виявимо, що перші згадки про тих, хто володів будь-якими єдиноборчими навичками, відсилають нас до шістнадцятого століття і стосувалися передусім персонажів зі зброєю, таких, наприклад, як майстри бою з жердиною Мао Фенг та Гіма Шіндзьо.</p><p>&nbsp;</p><p>Я впевнений, що спочатку, як і в Китаї, школи бойових мистецтв на Окінаві об'єднували в собі збройові та беззбройні техніки. Історія підтверджує, що жителі королівства Рюкю вміли поводитися з інструментами, призначеними для каліцтва, а їхній пієтет перед усім, що приходило з Китаю, не дав би їм змоги просто відмахнутися від значної частини материнських шкіл. То що ж стало причиною того, що карате і кобудо розділилося і більше того, викладання кобудо, у свій час, занепало на Окінаві.</p><p>&nbsp;Згідно з моєю версією, з моменту появи в історії Рюкю японського клану Сацума правителям Рюкю доводилося балансувати між Китаєм і Японією, щоб зберегти свою самостійність. Перебуваючи у васальній залежності від обох держав, Вани (князі) Рюкю навчилися використовувати протиріччя між цими країнами для збереження відносної незалежності. Головною ідеєю цієї політики було - "стримування японців", що полягало, з одного боку, у використанні свого впливу при дворі китайського імператора династії Цін і створенні загрози військового втручання китайців у випадку загострення взаємовідносин з Бакуфу, з іншого боку, - максимальне уникнення конфронтації з японцями.&nbsp;</p><p>Як наслідок такої політики рюкюсці, фактично, провели ребрендинг своєї країни, презентувавши світові "новий імідж" невеличкої, дуже мирної держави, де живуть "світлі чоловічки", що керуються виключно конфуціанськими принципами. Така держава не потребує ні поліції - для підтримання внутрішнього порядку, ні армії - для захисту від зовнішніх загроз.&nbsp;</p><p>Основним мейнстримом цього нового іміджу стала проголошена королем Се Ней епоха "не протистояння", гаслом якої, нібито, і стала виголошена королем знаменита фраза "Нучі ду такара" (життя - це головна цінність).&nbsp; Жодних доказів - чи вимовив він цю фразу насправді - не існує, і тим не менш, вона донині є прапором миролюбності окінавців і мало не офіційним слоганом окінавської "зовнішньої політики" тепер уже в складі Японії.</p><p>Якщо погодиться з тим, що з 17 століття Окінава почала активно проводити політику пацифізації свого суспільства, старанно демонструючи світові власну миролюбність, і водночас зберігаючи щирий пієтет перед Китайською культурою, то все це могло стати благодатним ґрунтом для розвитку саме беззбройних систем бою. Це ж може бути причиною як домінування в практиках Кобудо предметів "побутового" арсеналу.</p><p>Щодо "побутового арсеналу" - я припускаю, що завдяки політиці королівства, яка описана вище, частина технік кобудо, і насамперед ті, що стосувалися "летальної зброї" (мечі, списи, алебарди та подібні до них), були повністю або частково загублені. Я гадаю, що найменше постраждали ті дівайси, які використовувалися в поліцейській роботі (саї, тунфа, бо), що й визначило арсенал сучасного кобудо Окінави, яке, як на мене, є продуктом діяльності талановитих та надзвичайно захоплених майстрів та передусім "батька сучасного кобудо Окінави" Таїра Сінкена, який проробив велику роботу з розвідки, колекціонування та частково реконструкції старих технік збройового бою.</p><p>На Окінаві люблять говорити, що карате і кобудо єдині і що кобудо доповнює карате. При цьому є майстри, які каже - "Якщо є час для занять кобудо - займися карате!".</p><p>Я вважаю, що кобудо, яке зараз присутнє на Окінаві, технічно, з погляду методу управління тілом ближче до шкіл лінії Сьорін. Тому я вважаю, що кобудо, яке зараз викладають на Окінаві, є чудовою базою для тих, хто практикує окінавське карате.&nbsp;&nbsp;</p><p>Особисто я люблю ножовий бій. Я вибрав цей предмет з кількох причин. По-перше, це найпоширеніша зброя міста. Я зараз не беру моральні або юридичні аспекти цього факту. Я дуже хочу жити в суспільстві, де, як у Японії, навіть викрутка в кишені є підставою для арешту і в'язниці. Але поки що в моїх учнів велика ймовірність зіткнутися не з людиною, озброєною мечем або жердиною, а саме ножем.</p><p>Мій життєвий досвід свідчить про те, що людина, яка, хоча б на базовому рівні, не володіє технікою управління зброєю, ніколи не зможе від неї захиститися, бо не розуміє її можливості, її траєкторії ураження і точки вразливості.</p><p>Ми практикуємо тільки з металевими тренувальними ножами і на кожному тренуванні, крім базових зв'язок, є навчальний поєдинок у захисті: ніж на ніж і беззбройний проти озброєного. Останній вид спарингу я називаю "позбавлення від ілюзій" - оскільки він допомагає зрозуміти реальні можливості людини, яка потрапила в ситуацію зіткнення з озброєним противником.</p><p>Одним із головних досягнень введення практики ножового бою в наші тренування стало те, що вони "чистять" техніку карате. У протистоянні противнику, озброєному металевим навчальним ножем, зникає все зайве і непотрібне. Точки докладання стають дуже конкретними і націленими на максимальний результат.</p><p>І нарешті техніки управління ножем відмінно лягають на економічні та енергоємні способи управління тілом в Уечі Рю карате.</p><p>Тому, можна сказати, що у мене в школі викладають Сінбудо - сучасне бойове мистецтво володіння зброєю.</p>
  </div>

  <div class="post-info">
    4/04/2024 |
  </div>
</div>